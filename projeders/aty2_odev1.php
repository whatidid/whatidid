<!DOCTYPE html>
<html lang="en">
<head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, shrink-to-fit=no, initial-scale=1">
    <meta name="description" content="">
    <meta name="author" content="">
	
    <title>ATY-2 Ödev-1</title>
</head>
<body>
<p>Son düzenlenme: 7.03.2021</p>
<h1>ATY-2, ÖDEV 1</h1> <font color=red>Son TESLİM tarihi: 21.03.2021 Pazar</font>
<font size=4>
<p>Öncelikle "<a href="https://atasevinc.net/projeders/aty2_konu01_tasarim_yontemleri.php">Konu 1: Tasarım Yöntemleri</a>"ni okumuş ve ATY-1 dersindeki "<a href="https://atasevinc.net/projeders/aty1_konu03_blok_semalar.ppsx">Blok Şemalar</a>" sunumunu izlemiş olmalısınız.</p>
<p>Şimdi vereceğim ödev konuları internette detay bulamayacağınız türden. Hiç boşuna internette aramakla zaman kaybetmeyin. Doğrudan kendi kafanızdan çözüm üretiniz.</p>
<p>Aşağıda orijinale yakın proje fikirleri verilmiştir. Elbette dünyadaki milyarlarca insan içinde kimsenin düşünemeyeceği kadar orijinal değil, ama gerçekleştirildiğine dair duyum almadığımız veya detayları paylaşılmamış konular. Dilerseniz tek başınıza veya 2 veya en fazla 3 kişilik grup halinde bu konulardan istediğiniz birini seçiniz.</p>
<p>Proje konusunun nasıl gerçekleştirilebileceği, ne gibi zorlukları, güvenlik ihtiyaçları olabileceği, sunulabilecek kullanım kolaylıkları vb hakkında yolda-yolakta vb günlerce düşününüz. Grup arkadaş(lar)ınızla fikir alışverişi yaparak fikirlerinizi olgunlaştırınız.</p>
<p>Fikirlerinizi yeterince olgunlaştırdıktan sonra ve ödev süresini aşmadan, o sistem için tasarımınızı blok şema çizerek ve yazıyla açıklayarak anlatınız. "<a href="https://atasevinc.net/projeders/aty1_konu03_blok_semalar.ppsx">Blok Şemalar</a>" sunumunda belirtilen kurallara uymalısınız. İnternette bulunabilecek başka insanların paylaştığı blok şema tarzlarına aldanmayınız, onların çoğu kurallara uymadığı için o tarzdaki çizimlerden çok puan kaybedebilirsiniz. Çok yapılan bazı hatalar: Teşkilat şeması gibi çizmek, sinyalleri oksuz çizgilerle bağlamak (sinyal akış yönü belli olmalı), sistemleri okla çizmek, durumları sistemmiş gibi kutuyla çizmek, sistem bloklarını yanlış sırayla veya yanlış giriş çıkışlarla göstermek, giriş çıkışların ne olduğunun belirsiz olması vb.</p>
<p>Tasarımınızın bütün ayrıntılarından bahsedilmesi beklenmemektedir. Bu tasarımı gerçekleştirmenizi de beklemiyorum. Fakat kavramsal olarak gerçekleştirilebilir olduğu anlaşılan kısımlar halinde açıklanmalıdır. Esas probleme özel olmayan (güç beslemesi gibi) kısımlarla anlatımınızı şişirmeyiniz. Ne kadar çok mantıklı ayrıntı verirseniz, ne kadar işin zorluklarını fark edip çözüm düşündüyseniz o kadar iyi puan alırsınız. Sanki çok kolaymış gibi esas zorlukları görmezden gelen tarzda anlatımlar büyük puan kırılma sebebidir, mesela konumun birçok sensör bilgisiyle hassas olarak bulunması gereken yerde nasıl hassas bulunacağından bahsetmeyip sanki bir sensörle kolayca bilinecekmiş gibi anlatmak. Ben ödevi verirken kasten çok fazla açıklama yapmadım; çünkü ortaya çıkabilecek sorunları, seçenekleri, protokolleri vb sizin fark edip tanımlamanızı ve çözüm üretmenizi istiyorum ki size puan verecek daha çok şey yapabilin.</p>
<p>Pahalı veya kullanışsız çözümler düşük puan alma sebebidir. Ama yine de çekinmeden bir yerden başlamalısınız.</p>
<p>Varsa güvenlik sorunlarına çözüm düşünmemek puan kırılma sebebidir.</p>
<p> Aynı proje konusunu farklı gruplar da seçebilir, bu konuda kısıtlama yoktur. Grup arkadaşlarınızı normal/ikinci öğretim ayrımı olmaksızın seçebilirsiniz.</p>
<p>Alıntılanmış izlenimi verecek kadar çok benzer tasarım sunan gruplara bir grupluk puan bölüştürülecektir. Bu yüzden fikir alışverişlerinizi şimdilik sadece kendi grup arkadaşlarınızla yapmanız tavsiye edilir. Bu konuda sorumluluk tüm grup arkadaşlarınızla birlikte size aittir.</p>
<p>Her grup tek bir pdf dosyası içinde ödevini bana e-posta ile göndermelidir. Yazılar bilgisayarla yazılmış ve seçilip kopyalanabilir olmalıdır (resim formatında anlatım yazısı olmamalı, şekillerdekiler hariç). Blok şemalar da bilgisayar programlarıyla çizilmelidir, elle değil.</p>
<p>20 MB'ı geçmeyen dosyalarınız için <b>bulut linki ver<u>me</u>yiniz</b>. Teslim ettiğiniz halini gördüğümden emin olmam için dosyanızı e-postaya iliştiriniz. Dosya içinde öğrenci numaralarınız da olsun. Dosya adı öğrenci numara(ları)nız ile başlasın. E-posta konu kısmına "ATY2 Ödev1" yazınız.</p>
<p>Bu sayfada sizden gelecek sorulara göre daha iyi anlaşılması gereken kısımlarda düzeltme yapabilirim. Ara sıra güncelleme yapılmış mı diye bakmanızı tavsiye ederim.</p>

<h2>TASARIM PROJELERİ</h2>

<h3>1) BULAŞIK TOPARLAMA ROBOT KOLU</h3>
<p>Bulaşıklar insan eliyle mutfakta masa ve tezgah üzerine dağınık, üst üste vb bırakılıyor. Kimisinde yemek artıkları, sıvı, çöp vb olabilir. Bulaşık makinesi, çöplük ve lavabo da hemen orada. Bu kirli bulaşıkları uygun şartlarla bulaşık makinesine dizmek üzere, mutfağın tavanına veya duvarına monte edilmiş bir robot kolu tasarlayınız.</p>

<h3>2) FUTBOL TOPUNUN SAHA SINIRLARINI GEÇME UYARISI</h3>
<p>Futbol topu içine yerleştirilecek hafif ve dayanıklı bir devre ile, topun gol çizgisi, aut veya tac çizgisini geçerken uyarı verecek bir sistem tasarlayınız. Topun saha içindeyken de konumunu yaklaşık olarak bildirebilmek daha da iyi olacaktır.<br>
(<i>Fikir alıntıdır.</i>)</p>

<h3>3) KAĞITSIZ MÜREKKEPSİZ YAZMA KALEMİ</h3>
<p>Kalem görünümünde bilgisayar faresi gibi hareketleri algılayan, fakat hareketleri kaydeden bir cihaz tasarlamanız isteniyor. Herhangi bir düz zemine (masa, kağıt, cam vb.) temaslı bir şekilde gerçekten yazıyormuş gibi yapılan hareketler cihaz tarafından el yazısı görüntü dosyası şeklinde kaydedilecek. Harflerle sınırlı olmamalı. Şekil çizer gibi yapılan hareketler de şekil olarak kaydedilmeli.<br>(<i>Fikir alıntıdır.</i>)</p>

<h3>4) ARA-BUL CİHAZI</h3>
<p>Ortalama günde 14 dakikamızın bir şeylerimizi aramakla geçtiği söylenir. Çok kaybedip aradığımız eşyalarımıza iliştirilecek bir parça ile onların nerede olduğunu bulmamıza yarayan veya aradığımızda ses vermelerini sağlayan bir sistem tasarlayınız. Ses verme kısmı ayırt edici olmalıdır (başka bir şeyi ararken ses verip yanıltmamalı, bir başkasına ait arama sistemiyle de karışmamalıdır). En az bir yıl hiç aranmasa, dokunulmasa bile arandığında bulunabilir olmalıdır. Birkaç parça eşyaya özel değil, en az yüz parça eşya için kullanılabilir bir sistem olmalıdır. Aradığımız şey aradığımız mekânın uzağında olsa da nerede olduğunu söyleyebilmesi tercih sebebidir.</p>

<h3>5) SOKAK HAYVANLARINA GERİ DÖNÜŞÜM ATIKLARI TOPLATMA MAKİNESİ</h3>
<p>Mahallenin belli başlı noktalarına kurulacak toplama makinelerine, geri dönüşüm değeri olan atıkları toplayıp getiren sokak hayvanlarını (kedi veya köpek) ödüllendiren bir sistem tasarlayınız. Hayvanlara bunun için verilecek eğitim minimal olmalıdır. Ödülün her bir parça getirildiğinde veriliyor olması tercih edilMEme sebebidir. Her bir hayvanı tanıyıp yeterince atık topladığında topluca ödül verilmesi tercih sebebidir, ancak bu durumda hayvan her geldiğinde ne kadarlık ödül birikimi olduğunu veya ödülünü tahsil etmek için ne kadar daha atık gerektiğini görebilmelidir. Cihaz başında durup diğer hayvanların getirdiklerine çöken hayvan olma ihtimaline karşı da çözüm olması tercih nedeni.<br>
(<i>Atık toplamakla geçinen insanları dert etmeyin, şimdilik bu sistemi gerçekten kurmayı düşünmeyiz.</i>)</p>

<h3>6) ODANIN HER YERİNDE KABLOSUZ ŞARJ SİSTEMİ</h3>
<p>Cep telefonu, tablet vb mobil cihazlarımızı kablosuz şarj edebileceğimiz oda içi bir sistem tasarlamanız isteniyor. Cihazdan şarj isteği gönderildiğinde, cihaz odanın neresinde olursa olsun (özellikle aşırı saklanması hariç) kablosuz şarj edilebilmelidir. Şarj dalgası veya ışını (enerji) gönderme noktası ile cihaz arasına giren bir engel veya canlı dokuyu yakmamak için önlem alınmalı ve hatta engele takılmayan başka bir yol bulunarak yeniden şarja devam edilebilmelidir.</p>

<h3>7) SANAL MAKYAJ</h3>
<p>Gerçek bir makyaj setiyle uyumlu olarak sunulacak bir yazılımdır. Gerçek seti kullanmak yerine, her bir malzeme nereye ne kadar kullanılsa nasıl görüneceğini, ayna yerine webcam görüntüsü üzerinde göstermesi isteniyor. Görüntü gerçek yüz (ve oje için el) hareketleriyle uyumlu hareket edebilmeli ve değişen yüzey eğimlerine, ten rengine ve ışık durumuna uygun tonlarda olmalıdır. Burada belirtilmemiş sorunların da tanımlanması ve çözüm önerilmesi beklenmektedir.<br>(<i>Fikir alıntıdır.</i>)</p>

<h3>8) YÜZLERCE KİŞİNİN ÇOĞUNLUK TERCİHİYLE ORTAK BEYAN METNİ HAZIRLATAN YAZILIM</h3>
<p>Yüzlerce kişi, çoğunluğun tercihine göre ortak bir beyanname hazırlamak istiyor. İnternet üzerinden isteyen üye bir metin önerebilmeli, isteyen bir başkasının metin önerisini beğenebilmekle birlikte beğenmediği yerleri işaretleyebilmeli veya değişiklik önerisinde bulunabilmeli. Herhangi bir kişinin önerdiği metinde kastı aşan ciddi bir hata gören üye, "önemli" uyarısı gönderebilmelidir. Bir süre bu değişiklikler devam edip durulunca çoğunluk tarafından tarafından beğenilen metinler haber verilecek, ancak bu metinler çoğunluk tarafından beğenilmeyen bir kısım içermeyecek. Nihayet durulan metinlerden en çok kişi tarafından beğenilen ya da en az kişi tarafından beğenilmeyen metin ilan edilecek.</p>

<h3>9) GPS KONUM-ZAMAN VERİLERİNDEN HARİTA ÇIKARTILMASI</h3>
<p>Şehrin belirli bir bölgesinde, hiç bir uydu görüntüsü veya önceki bir harita kullanılmaksızın, sadece o bölgedeki herkesin cep telefonu GPS konum-zaman verileri, herkes için farklı birer kimlikle, kullanılarak bir yazılımla harita elde edilmesi istenmektedir. Aylarca gece-gündüz 1-2 metre hassasiyetle çok sayıda konum bilgisinin mevcut olduğu varsayılacak. Haritada yolların araçların hangi gidiş yönüne açık olduğu, yolların genişliği, yayaların nerelerden gidebilip gidemediği, binalar, alt geçitler, trafik ışıkları, yaya geçitleri, kavşaklar, ters U dönüş yerleri, duraklar vb ne kadar çok ayrıntı için çözüm bulunursa o kadar iyidir.</p>
</font>
</body>
</html>