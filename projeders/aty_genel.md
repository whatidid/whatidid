##Araştırma ve Tasarım Yöntemleri 1-2 derslerini işleyişim hakkında genel açıklamalar
(Son düzenleme: 05.10.2017)

Dersimizi nasıl işleyeceğimiz tam olmasa da biraz netleşmeye başlıyor ve ilerleyen haftalarda daha da netleşecek. Malumunuz, bu ders için ayrılmış bir sınıf yok. O kadar öğrenciyi odamızda toplamamız da pek mümkün değil. Grup grup toplamakta bile bazı sıkıntılar var. Diğer hocalar nasıl işler bilemiyorum ama benim işleyiş şeklim şöyle olacak:

Zaman zaman sitemde bazı anlatımlar yayınlayacağım. Anlaşılmayan yerleri e-posta ile sorarsanız yine e-posta ile cevaplamaya çalışacağım. Bu ders ile ilgili tüm mesajlaşmalarımızda konu satırı ATY-1 ile başlasın. Bu standarda uyarsak daha kolay ve kaybolmayan kayıtlara iletişim kurarız. Müsait zamanlarımda yakalamanız halinde yüzyüze de sorabilirsiniz. Ancak karıştırılmaması gereken bir şey var. Ben bu anlatımlarda size hazır bilgi değil, bilgiye erişmek, yorumlamak, süzmek ve kullanmak hususlarında yönlendirme vereceğim. Her birinizin erişmesi gereken bilgiler farklı olacak.

Bu anlatımlar doğrultusunda bazı ödevler yapmanızı isteyeceğim. Her ödev 2-3 haftalık küçük iş paketleri içerecek. Ödevlerden alacağınız notlara göre vize ve final/büt notlarınızı belirleyeceğim. Ödevlerinizin sayısını kesinleştirmedim ama şimdilik düşüncem toplam 5 ödev verip, ilk ikisinin ortalamasını vize, son üçünün ortalamasını da final notu olarak vermek.

Ayrıca bonus olarak doğru ve süzülmüş bilgiye hızlı erişim yarışması da düzenlemeyi düşünüyorum. Böyle yarışmaların zamanını en az 3 gün önce yine e-postayla duyurup soruyu o anda belirli bir linkte açıklamayı ve verilen linkte açacağım bir formun doldurulup teslim edilmesi işlemini en erken ve doğru yapana bonus puan vermeyi düşünüyorum. Yarışma sorusu meselâ şuna benzer olabilir:

"Analogdan dijitale dönüştürücü(ADC) içeren en ucuz PIC hangisidir? Ölçümleri kaç bit çözünürlüğündedir? Bu çözünürlükle saniyedeki ölçüm sayısı (Sps) en fazla kaç olabilir?"

Ödevlerin birbirinizden ve hatta herhangi bir kaynaktan aynen alıntılanmaması, özümsenip kendi cümlelerinizle yazılması çok önemli. Çok benzer anlatımlara ya puan vermeyeceğim, ya da benzer getirenlere bir kişilik puanı paylaştıracağım. Bu yüzden aynısını veya çok benzerini yazmak üzere arkadaşlarınıza ödevlerini sizinle paylaşmalarını teklif bile etmeyiniz.

Ödevlerin zamanında yapılması önemli. Yani durup durup birkaç haftalık ödevi birden getirmenizi kabul etmeyeceğim. Zaten bu dersin amacı doğru ve düzenli araştırma yapmayı öğrenmek. Düzensizlikle bunu baştan bozmamalıyız.

Hepinize başarılar diliyorum.

ATY-1 dersi
  [Konu-1](http://atasevinc.net/projeders/aty1_konu01.htm)
  [Ödev-1](http://atasevinc.net/projeders/aty1_odev1.htm) (Son TESLİM tarihi: 20.10.2017)