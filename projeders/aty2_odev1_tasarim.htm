<!DOCTYPE html>
<html lang="en">
<head>
    <meta charset="utf-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, shrink-to-fit=no, initial-scale=1">
    <meta name="description" content="">
    <meta name="author" content="">
	
    <title>ATY-2 Ödev-1</title>
</head>
<body>
<p>Son düzenlenme: 18.03.2019</p>
<h1>ATY-2, ÖDEV 1</h1> <font color=red>Son TESLİM tarihi: 02.04.2019 Salı</font>
<font size=4>
<p>Geçen dönemki blok şema ödevinin amacına yeterince ulaşmadığını gördüğüm için amaca daha uygun başka bir ödev veriyorum. Geçen dönem ATY-1 dersini benden almamış olanlarınızın öncelikle geçen dönemki <a href="aty1_konu03_blok_semalar.ppsx">Blok Şemalar</a> konusuna çalışması gerekmektedir, hatta ATY-1'i benden almış olanların bile yeniden o sunumu izlemeleri tavsiye edilir. Geçen dönem blok şema çizmenizi isteyince büyük çoğunluk alıntı yaptı. Buna karşı şimdi verdiğim ödev konuları internette bulamayacağınız türden. Hiç boşuna internette aramakla zaman kaybetmeyin. Doğrudan kendi kafanızdan çözüm üretiniz.</p>
<p>Aşağıda orijinal bazı proje fikirleri verilmiştir. Elbette dünyadaki milyarlarca insan içinde kimsenin düşünemeyeceği kadar orijinal değil, ama gerçekleştirildiğine dair duyum almadığımız konular. Dilerseniz tek başınıza veya 2 veya en fazla 3 kişilik grup halinde bu konulardan istediğiniz birini seçiniz. Proje konusunun nasıl gerçekleştirilebileceği, ne gibi zorlukları, güvenlik ihtiyaçları olabileceği, sunulabilecek kullanım kolaylıkları vb hakkında yolda yolakta vb günlerce düşününüz. Grup arkadaş(lar)ınızla fikir alışverişi yaparak fikirlerinizi olgunlaştırınız. Yeterince olgunlaştırdıktan sonra veya ödev süresini aşmadan, o sistem için tasarımınızı bir blok şema ile gösteriniz. Çok üstten çizildiği için ayrıntılanmaya muhtaç blokları ayrı bir alt blok şema ile de çiziniz. Linkteki sunumdaki blok şema kurallarına uymayan saçma gösterimlerden sakınınız.</p>
<p>Tasarımınızın bütün ayrıntıları göstermesi beklenmemektedir. Bu tasarımı gerçekleştirmenizi de beklemiyorum. Fakat kavramsal olarak gerçekleştirilebilir olduğu anlaşılan bloklar cinsinden gösterilmelidir. Ne kadar çok mantıklı ayrıntı verirseniz o kadar iyi puan alırsınız. Ben ödevi verirken kasten çok fazla açıklama yapmadım; çünkü ortaya çıkabilecek sorunları, seçenekleri, protokolleri vb sizin fark edip tanımlamanızı ve çözüm üretmenizi istiyorum ki size puan verecek daha çok şey yapabilin.</p>
<p>Blok şemanızı güzelce anlatmalısınız. Anlatımlarınız blok şemada zaten gösterilmiş şeylerin tekrarından ibaret olmasın, ayrıntılı tanımlarla ve açıklayıcı şekilde anlatmalısınız.</p>
<p>Pahalı veya kullanışsız çözümler düşük puan alma sebebidir. Ama yine de çekinmeden bir yerden başlamalısınız.</p>
<p> Aynı proje konusunu farklı gruplar da seçebilir, bu konuda kısıtlama yoktur. Grup arkadaşlarınızı normal/ikinci öğretim ayrımı olmaksızın seçebilirsiniz.</p>
<p>Alıntılanmış izlenimi verecek kadar çok benzer tasarım sunan gruplara bir grupluk puan bölüştürülecektir. Bu yüzden fikir alışverişlerinizi şimdilik sadece kendi grup arkadaşlarınızla yapmanız tavsiye edilir. Bu konuda sorumluluk tüm grup arkadaşlarınızla birlikte size aittir.</p>
<p>Her grup tek bir pdf dosyası içinde ödevini bana e-posta ile göndermelidir. 20MB'ı geçmeyen dosyalarınız için <b>bulut linki ver<u>me</u>yiniz</b>. Teslim ettiğiniz halini gördüğümden emin olmam için dosyanızı e-postaya iliştiriniz.</p>

<h2>TASARIM PROJELERİ</h2>

<h3>1) ARA-BUL CİHAZI</h3>
<p>Ortalama günde 14 dakikamızın bir şeylerimizi aramakla geçtiği söylenir. Çok kaybedip aradığımız eşyalarımıza iliştirilecek bir parça ile onların nerede olduğunu bulmamıza yarayan veya aradığımızda ses vermelerini sağlayan bir sistem tasarlayınız. Ses verme kısmı ayırt edici olmalıdır (başka bir şeyi ararken ses verip yanıltmamalı, bir başkasına ait arama sistemiyle de karışmamalıdır). En az bir yıl hiç aranmasa, dokunulmasa bile arandığında bulunabilir olmalıdır. Birkaç parça eşyaya özel değil, en az yüz parça eşya için kullanılabilir bir sistem olmalıdır. Aradığımız şey aradığımız mekânın uzağında olsa da nerede olduğunu söyleyebilmesi tercih sebebidir.</p>

<h3>2) SOKAK HAYVANLARINA GERİ DÖNÜŞÜM ATIKLARI TOPLATMA MAKİNESİ</h3>
<p>Mahallenin belli başlı noktalarına kurulacak toplama makinelerine, geri dönüşüm değeri olan atıkları toplayıp getiren sokak hayvanlarını (kedi veya köpek) ödüllendiren bir sistem tasarlayınız. Hayvanlara bunun için verilecek eğitim minimal olmalıdır. Ödülün her bir parça getirildiğinde veriliyor olması tercih edilMEme sebebidir. Her bir hayvanı tanıyıp yeterince atık topladığında topluca ödül verilmesi tercih sebebidir, ancak bu durumda hayvan her geldiğinde ne kadarlık ödül birikimi olduğunu veya ödülünü tahsil etmek için ne kadar daha atık gerektiğini görebilmelidir. Cihaz başında durup diğer hayvanların getirdiklerine çöken hayvan olma ihtimaline karşı da çözüm olması tercih nedeni.<br>
(<i>Atık toplamakla geçinen insanları dert etmeyin, şimdilik bu sistemi gerçekten kurmayı düşünmeyiz.</i>)</p>

<h3>3) ODANIN HER YERİNDE KABLOSUZ ŞARJ SİSTEMİ</h3>
<p>Cep telefonu, tablet vb mobil cihazlarımızı kablosuz şarj edebileceğimiz oda içi bir sistem tasarlamanız isteniyor. Cihazdan şarj isteği gönderildiğinde, cihaz odanın neresinde olursa olsun (özellikle aşırı saklanması hariç) kablosuz şarj edilebilmelidir. Şarj dalgası veya ışını (enerji) gönderme noktası ile cihaz arasına giren bir engel veya canlı dokuyu yakmamak için önlem alınmalı ve hatta engele takılmayan başka bir yol bulunarak yeniden şarja devam edilebilmelidir.</p>

<h3>4) YÜZLERCE KİŞİNİN ÇOĞUNLUK TERCİHİYLE ORTAK BEYAN METNİ HAZIRLATAN YAZILIM</h3>
<p>Yüzlerce kişi, çoğunluğun tercihine göre ortak bir beyanname hazırlamak istiyor. İnternet üzerinden isteyen üye bir metin önerebilmeli, isteyen bir başkasının metin önerisini beğenebilmekle birlikte beğenmediği yerleri işaretleyebilmeli veya değişiklik önerisinde bulunabilmeli. Herhangi bir kişinin önerdiği metinde kastı aşan ciddi bir hata gören üye, "önemli" uyarısı gönderebilmelidir. Bir süre bu değişiklikler devam edip durulunca çoğunluk tarafından tarafından beğenilen metinler haber verilecek, ancak bu metinler çoğunluk tarafından beğenilmeyen bir kısım içermeyecek. Nihayet durulan metinlerden en çok kişi tarafından beğenilen ya da en az kişi tarafından beğenilmeyen metin ilan edilecek.</p>
